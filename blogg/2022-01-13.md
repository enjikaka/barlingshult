---
title: "Tjugondag knut: julen ut och odling in!"
date: 2022-01-13
author: Jeremy Karlsson
---

Nu har jag inte uppdaterat här sedan juli. Efter semestern fanns det inte tid när allt skulle skördas, privatliv skötas om och vardagsarbetet nötas. Men nu är det nytt år och nya tag!

En liten summering av förra odlingsåret är att potatisodlingen gick galant. Min högst lata odlingsmetod med att lägga sättpotatis på gräsmattan med pallkrage runt och fylla på med jord efter vart blasten växter upp till kanten av pallkragen gav goda resultat. Det växte på utan nästan någon skötsel. De fick sig en liten skvätt vatten bara om det var torrt, när jag ändå vattnade annat. Kålfjärilarna förstörde det mesta av kål; även de röda varianterna som sades klara sig undan bättre. Men jag fick i alla fall skörd av både kålrötter, vitkål, röd spetskål och broccoli! De kulturarvssorter av bönor och ärter jag odlat växte på bra och gav tämligen mycket. Alla utan Finnmarksärt, för att den blev lite bortglömd i ett hörn. Den jämtländska gråärten som jag sådde på min åker bredvid bondbönorna och glömde bort gav förvånansvärt mycket, med tanke på att den inte fick någon kärlek alls där borta på åkern. Pålitlig liten ärt!

Idag slängde jag ut julgranen och igår byggde jag en odlingsstation. Så nu känns det verkligen som att nästa odlingssäsong står för dörren. Det är snart dags att börja förodla aubergine, paprika och chili. Odlingsstationen kan skådas på bilden nedan, som får avsluta inlägget. Kanske gör ett inlägg någon dag om bygget.

<img src="/img/forodling-hyllis_2022-01-13.jpg" width="600" transform-images="avif webp 600@1,1.5,2" alt="Förodlingsstation med IKEA Hyllis">
