---
title: "Trögstartad vår"
date: 2021-05-10
author: Jeremy Karlsson
---

Årets vår känns mer som en höst än en vår. Tankarna vandrar tillbaka till 2018 när jag vid samma tid på året traskade från Dammarna över Rågärdsmossen till Grundsunds-vindskydden. Vid nämnda mosse lät det som man gick på chips när man vandrade över de ihoptorkade tuvorna av gräs och mossa. I år är det istället ohyggligt vått efter rikliga regn både nu och i höstas.

Det planeras för trädgårdsodlingarna men de kyliga nätterna har ännu inte givit anledning att så mycket mer än rädisor och morötter; vars frön tål att ligga i kyla. I små växthus från Biltema har jag dock planterat daggkål och isbergssallat som bägge kikar upp i det lite mildare klimatet som växthuset ger.

<img src="/img/IMG_20210507_201937.jpg" width="600" imagick="avif webp 600@1,1.5,2" alt="Katten Pelle skådar utöver ägorna">

Idag är det ett år sedan Pelle föddes. Han har fått fira sin dag men lyxig blöt kattmat och tonfisk. På bilden ovan kan man se honom skåda utöver ägorna efter en produktiv dag av att äta sorkar och försöka döda tranor.
