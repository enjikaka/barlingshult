---
title: "Pang, så blev det vår"
date: 2021-05-13
author: Jeremy Karlsson
---

Igår på eftermiddagen slog det plötsligt, och äntligen, till och en böljande värme anlände. Medan tomaterna fick stå på altanen för avhärdning och bada i den friska luften passade jag på att plantera uppländsk vallört 'Bocking 14'. Detta är en bra acceleratorväxt som ger näringsrika blad till odlingen samt bearbetar marken. Jag sådda även ringblommor och solrosor i en lång rad parallellt med huset och garaget som ska få bli en slags vindskyddande häck mot köksträdgården.

<img src="/img/vallort_2021-05-12.jpg"  width="600" transform-images="avif webp 600@1,1.5,2" alt="Uppländsk vallört av sorten Bocking 14">

Med den plötsliga värmen kom även en runda fjärilar. Både nässelfjäril och citronfjäril hade fullt upp med att besöka den ryska blåstjärnan som står i backarna. Fjärilarna hade givetvis sällskap av flertalet humlor. Vilket glädjer mig. Det är nyttigt med pollinatörer i hagen.

<img src="/img/citronfjaril_2021-05-12.jpg"  width="600" transform-images="avif webp 600@1,1.5,2" alt="Citronfjäril på besök vid en rysk blåstjärna">

Idag fortsatte värmen och som mest såg jag 28 grader i skuggan på husets södra sida och 22 på den norra. Efter en tur till Arvika där jag inhandlade 4 pallkragar till - som skal agera potatisland - så började jag gräva en planerad örtagård. För att kunna ha kryddor enkelt till hands från köket så får örtagården bli precis utanför dörren. När man stigit ner för den korta trappan på altanen så ser man rätt framåt 2 rabattlängder i linje med trappan. Den ena rabatten sluter sig åt vänster för att halvt ringa in en thuja som står bredvid, och möter således även uppfarten. Förmodligen blir det ett fint promenadstråk.

Idag slog björken äntligen ut sina löv också. Så nu är det säsong för att plocka musöron och unga späda blad till mat, sallad, te och hår/hud-vård. För drygt en månad sedan började jag rensa lite sly i min dunge bakom garaget och invid ängen, men kom på att för att optimera skörden av både björklöv och träflis kan jag lika gärna vänta tills de slagit ut innan jag skär ner dem. Så snart ska slyrensningen återupprepas.
