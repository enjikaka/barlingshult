---
title: Uppdatering om kallsådden och diverse annat
date: 2022-05-09
author: Jeremy Karlsson
---

Trots att det kort efter kallsådden i mars kom en liten buse till väder på minus 10 grader så har planteringen ändå överlevt och växer på fint i pallkragarna. Tror nästan allt av det jag sådda har kikat fram!

Nu har det inte varit så mycket uppdateringar här senaste månaden men det är i sin ordning, då tid och kraft läggs i trädgården. Har fått hem de flesta bärbuskar och fruktträd och planterat dem nu. Det mesta från Wexthuset och Blomqvist Plantskola. Blåbärstry, krusbär, svara vinbär, rödbladig hängbjörk, päron, krikon och äpplen! I mitten på maj så skickas mina beställningar från Tyskland också; så snart väntar än mer planteringar.

Under senaste månaden har jag även anlagt potatisland. Förra året odlade jag i pallkragar genom att blott lägga potatisen på gräset, sätta en pallkrage runt och fylla denna med jord allt eftersom potatisblasten växer. I år kör jag en annan, men liknande, metod. Har grävt "ramar" rätt i backen som i mitten har kvar grästuvan; på vilken jag lagt potatis och täckt med den uppluckrade jorden i ramen. På så vis blir det likt pallkrageodlingen från förra året; men utan pallkragen - som nu kostar ungefär dubbelt så mycket på grund av diverse krig och logistikproblem i världen. I år ska jag även så gråärten 'Väse' med potatisen. Denna gråärt har historiskt odlats på åkern med potatis. Nu får den göra det igen.

Förra året odlade jag potatissorterna Orla och Sarpo Mira. I år har jag utökat med fler sorter, så alla potatisar som jag odlar i år är:
- Amandine
- Annabelle
- Connect
- Early Rose
- Jazzy
- Mandelpotatis
- Maris Bard
- Orla
- Princess
- Sarpo Mira

Ska bli spännande att testa de andra sorterna med. Early Rose, eller Rosenpotatis, odlades förr mycket i västra Sverige.
